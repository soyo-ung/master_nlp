   Educare.it - Educare.it - rivista on line

   Main menu

     * Home
     * Canali tematici
          + Pedagogia e psicologia
               o Adolescenza e disagio giovanile
               o Aggressività e bullismo
               o Approfondimento autori
               o Prenatalità e prima infanzia
               o Bambini
               o Conflitti e mediazione
               o Disegno ed arti
               o Fiaba e narrazione
               o Genitorialità
               o Monografie
               o La ricerca ed i suoi paradigmi
          + Scuola e dintorni
               o Dibattito a scuola
               o Didattica
               o Difficoltà e disagio
               o Esperienze e progetti
               o Intercultura e scuola
               o Monografie sulla scuola
               o Ricerche
               o Riforme della scuola
               o Vivere di scuola
          + Area disabilità
               o Studi e articoli
               o Ricerche
               o Esperienze
               o Farsi un'idea
          + Intercultura
               o Intercultura e scuola
               o Pedagogia interculturale
          + Devianze e dipendenze
               o Devianze e carcere
               o Dipendenze patologiche
          + Editoriali
     * Rubriche
          + Domande & Risposte
               o Adolescenza
               o Indentità e sessualità
               o Separazione e divorzio
               o Cibo e alimentazione
               o Rapporto con i fratelli
               o Problemi con il sonno
               o Nido e Scuola dell'Infanzia
               o Regole e altri principi educativi
               o Timidezza e paure
               o Immaturità e ritardi di sviluppo
               o Sul dolore e sulla morte
               o Enuresi
               o Linguaggio ed apprendimento
               o Difficoltà a scuola
               o Capricci e opposizione
               o Bimbi vivaci e/o iperattivi
               o Aggressività
               o Adozione e affidamento
               o :: Richiedi una consulenza ::
          + Pedagogia del quotidiano
          + Racconti
          + Vivere di scuola
          + Risonanze
          + Libri in vetrina
          + Educattiverie
     * Community
          + L'AltraNotizia
          + Eventi
          + La Bacheca dei Lettori
          + Siti interessanti
          + Educazione e solidarietà
          + Servizi & Professionisti
     * Archivio
          + Archivio 2017
          + Archivio 2016
          + Archivio 2015
          + Archivio 2014
     * Sostienici
          + Abbonati
     * Abbonati
     * Login
     * Info
          + la Redazione
               o Autori e Consulenti
          + Collabora
          + Indicazioni redazionali
          + Inserzioni & Pubblicità
          + Privacy policy
          + Copyright
          + Contattaci
          + Strutture e professionisti
          + Registrati

   Se non trovi la risposta che ti interessa chiedi cons  oppure cerca
   qualcuno che ti possa aiutare

   palline new

   _________________________  Cerca

   sostieni_educareit

     *
     * Rubriche/
     *
     * Domande & Risposte/
     *
     * Regole e altri principi educativi
     *
     * /Che fatica fare la mamma
     *

Consulenze sulle regole e altri principi educativi

   09 Apr

   Pubblicato:
          09 Aprile 2011

     * Stampa
     * Email

Che fatica fare la mamma

   Gentile staff,
   vi scrivo per avere qualche dritta nel caos che è diventata la mia vita
   da undici mesi a questa parte, cioè da quando sono mamma di una bimba
   intelligente e vivace di nome Maria Concetta.
   Sono una persona molto sensibile, quindi potete immaginare con che
   intensità ho vissuto la gravidanza e il parto, che per me è stato un
   momento indimenticabile. I problemi sono venuti dopo.
   I primi mesi della mia piccola sono stati per me un'ansia continua. Un
   po' perché sono ansiosa di natura, ma in parte anche per le
   circostanze: a tre giorni di vita, appena arrivati a casa
   dall'ospedale, Maria Concetta ha avuto un'apnea che ci ha spaventati
   moltissimo e che per molte notti a seguire ha alimentato i mie incubi
   sulla morte bianca. Ci sono stati in seguito altri tre episodi, ma
   dagli accertamenti non è risultato nulla. A tre settimane di vita, poi,
   sono caduta per strada con lei nel marsupio: e lì ancora tanta paura e
   due notti bianche per monitorarla.

   Ma il vero grande problema è stato l'allattamento, difficile fin
   dall'inizio per una montata lattea tardiva e per altri problemi
   (capezzoli rientranti, mastite, bimba pigra ecc.) che hanno impedito
   dall'inizio una produzione di latte soddisfacente. Da incinta non mi
   preoccupavo molto del latte, invece di fronte al pianto di mia figlia e
   alla mi incapacità di nutrirla mi sono sentita spezzare il cuore. Ho
   fatto di tutto per allattarla integralmente al seno e alla fine ce l'ho
   fatta (allatto ancora a colazione e prima della nanna). Ne vado
   orgogliosa, ma è stato un piccolo calvario fatti di pianti, doppie
   pesate, tiralatte alle cinque del mattino, aggiunte, sacchetti per
   congelare il latte e altre amenità del genere.
   A volte mi chiedo se l'ho fatto nel suo interesse o se questo
   "accanimento" non venisse solo dal mio bisogno di prolungare l'intimità
   della gravidanza. Forse un biberon dato con serenità sarebbe stato
   meglio per Maria Concetta.
   In questo inizio in salita ho per fortuna avuto accanto un marito
   comprensivo e che mi ha aiutato in tutto, dai pannolini al sostegno
   psicologico. Purtroppo, però, a causa del suo lavoro, due sere a
   settimana papà non torna a casa nemmeno a dormire. Questa assenza, che
   mi è sempre pesata molto anche prima di avere Maria Concetta, mi ha
   spinto a ricorre molto all'aiuto di mia mamma, che per i primi quattro
   mesi ha sempre dormito qui in assenza di mio marito. Notti a parte, i
   miei genitori, che abitano qui vicino, sono entrambi pensionati e
   ancora molto in gamba, si sono sempre dichiarati disponibilissimi e io
   credo di avere abusato del loro aiuto, tanto da sentirmi spesso un po'
   troppo dipendente.
   A un certo punto mi sembrava di non essere in grado di occuparmi da
   sola di mia figlia, così ho cominciato a impormi di fare delle cose io
   e lei sole (per esempio un corso di nuoto neonatale, o andare con
   regolarità a trovare i cuginetti "paterni") e devo dire che piano piano
   quel senso di inadeguatezza è scomparso. Ho seguito inoltre il saggio
   consiglio di mio marito, che mi esortava a lasciare mia figlia ai miei
   genitori almeno un paio d'ore al giorno per concedermi del tempo per
   me, invece di stare tutto il giorno da loro o di farli venire a casa
   mia.
   Ho scelto io di restare un anno a casa dal lavoro, e lo rifarei. Ma
   sinceramente pensavo fosse più facile. Anche quando lascio Maria
   Concetta a mia mamma, non mi rilasso mai completamente, mi sento sempre
   un po' in colpa, soprattutto perché non lavoro ancora e in fondo penso
   che dovrei occuparmi io di lei senza bisogno di chieder aiuto tutti i
   giorni per avere delle finestre di "respiro". Ma quando mi alzo al
   mattino avere davanti una giornata intera da programmare con la
   piccola, in un quartiere che non offre spazi verdi per passeggiare, mi
   sembra un ostacolo insormontabile. Io abituata a destreggiarmi tra
   lavoro, amicizie, volontariato e interessi vari, tra cui il teatro!
   E poi, e qui arriviamo al punto dolente, mi sono accorta di essere
   molto gelosa di mia figlia. Fin dai primi mesi il fatto che mia madre
   fosse così brava con la piccola mi ha fatta sentire un po' in
   competizione. Certo, sono molto felice di poter affidare mia figlia in
   mani affidabili e a cure così amorevoli. Ma ho cominciato a temere di
   non essere io la figura di riferimento principale di Maria Concetta.
   Ora, ecco che i miei fantasmi prendono corpo, e proprio alla vigilia
   del mio rientro al lavoro (lavorerò part-time: tre giorni a settimana
   Maria Concetta starà con mia mamma dalle 9 alle 16, gli altri due
   giorni sarò a casa con lei). Da un po' di giorni quando rientro dalle
   mie uscite mia figlia mi rifiuta. C'è da dire che è una bimba molto
   indipendente, che sta con tutti senza problemi, e non è mai stata molto
   "mammona". Ma in genere sgambettava e sorrideva al mio rientro, veniva
   subito in braccio a salutarmi, anche se poi tornava subito ai suoi
   giochi. Ultimamente, invece, si gira dall'altra parte e affonda la
   faccia nella spalla della nonna dicendo proprio "no". E' capitato sia
   con mia madre che con mio padre, sia che io l'abbia lasciata da loro
   sia che loro l'abbiano accudita in casa nostra. L'altro giorno,
   addirittura, il rifiuto si è protratto anche dopo la pappa, non è
   quindi stata una cosa limitata al ricongiungimento.
   Sono sconvolta. Mio marito minimizza: oggi quando è tornato Maria
   Concetta ha riservato a lui lo stesso trattamento rifugiandosi tra le
   mie braccia e il suo commento è stato: "non vedi che scherza?". Per la
   verità l'idea che lei lo facesse per fare un dispettuccio era venuta
   anche a me, e anche mia madre mi aveva "consolata" riferendomi la
   stessa impressione. Tanto più che ci può anche stare con il tipo: la
   bimba ha già un suo caratterino e una faccia da furbetta. Ma io temo lo
   stesso che lei possa non avere chiaro chi sono la sua mamma e il suo
   papà. Per esempio sono molto dispiaciuta anche del fatto che Maria
   Concetta dica "nonno" indicandolo e non sappia ancora dire "papà".
   Ma c'è un altro fatto che mi preoccupa. Pur non essendo una bimba
   coccolona, capitano momenti che vuole sempre stare in braccio e chiede
   solo della mamma: perché questo succede solo quando siamo a casa noi
   tre e mai quando io e lei siamo dai i nonni? Perché negli ultimi tempi
   di notte chiamava mamma e piangeva se arriva papà, ma ha accettato la
   nonna che è tornata a fare una notte da noi dopo tanto tempo perché io
   ero ammalata? Ho cercato di analizzare possibili cause. In questo
   periodo come famiglia non stiamo vivendo stress particolari. L'unica
   novità è che da circa un mese (da molto prima che iniziassero questi
   "rifiuti") abbiamo iniziato a insegnare a Maria Concetta ad
   addormentarsi da sola nel lettino. Prima si addormentava in braccio,
   dopo la poppata, risvegliandosi al massimo una volta o due per notte e
   riaddormentandosi subito dopo un'altra ciucciatina.
   Quando, intorno ai nove mesi, i risvegli sono diventati più frequenti e
   soprattutto più lunghi abbiamo ceduto ai tanti libri sull'argomento che
   raccomandano di insegnare l'abitudine al sonno. Così sono cominciati
   lunghi addormentamenti tira e molla: la allatto sul lettone, leggiamo
   un libretto e ci facciamo un po' di coccole. Poi andiamo nella sua
   cameretta, salutiamo i nostri pupazzi e la metto giù, piange, torno
   dopo un po', esco di nuovo, piange e così via. Finche si addormenta
   sfinita con mamma o papà accanto al lettino. Solo da tre giorni si
   addormenta tranquilla senza nessuno nella stanza (speriamo bene..).
   Quanto ai risvegli, sono diminuiti, ma è abbastanza variabile. Capitano
   notti che dorme di fila 10-11 ore e altre in cui si sveglia tre volte o
   quattro volte. Sono dunque arrivata alla conclusione che questa storia
   del lettino non sia più di tanto correlata con i "rifiuti", ma che il
   problema stia nel mio rapporto con mia figlia. Non me la posso prendere
   davvero con nessuno: mio marito c'è poco, ma quando c'è è tutto per la
   sua piccolina. I miei genitori stanno bene attenti a non travalicare i
   limiti, conoscendomi e avendo capito le mie difficoltà, e se qualche
   volta sono troppo protettivi con me e la nipote dipende forse dal fatto
   che sono figlia unica e i legami nella mia famiglia di origine sono
   molto forti. Non credo tuttavia che si vogliano sostituire me e a mio
   marito: hanno la loro vita e i loro interessi e anche se adorano la
   nipotina in questo anno hanno avuto l'occasione di farsi un paio di
   viaggetti e non hanno certo rifiutato per fare i nonni (ci mancava.).
   In questo intreccio di rapporti familiari e di equilibri non sempre
   facili da trovare l'unica che forse posso rimproverare un po' è mia
   suocera. E' vero, lei non ha l'aiuto del marito, che purtroppo è morto
   sei anni fa, e ha altri cinque nipoti di cui occuparsi (mia marito ha
   due fratelli e una sorella). Ma finora ci ha aiutato veramente poco e
   questo ha di fatto contribuito a sbilanciare la vita di Maria Concetta
   sul ramo materno della famiglia. Mio marito un po' mi dà ragione, un
   po' mi fa notare che siamo noi che la chiamiamo poco. E' vero,
   riconosco di essere chiusa da questo punto di vista, ma non è sempre
   stato così, mi sono molto scoraggiata dopo alcuni episodi in cui lei si
   è dimostrata molto fredda. Un esempio su tutti: proprio per
   riequilibrare le cose, quest'estate mio marito le ha chiesto la
   disponibilità a tenere Maria Concetta un giorno a settimana, quando
   riprenderò il lavoro, specificando che non era per stretta necessità
   (mia mamma ce la farebbe anche da sola), ma perché ci faceva piacere
   che Maria Concetta stesse un po' anche con l'altra nonna. Bè, a
   distanza di 5 mesi non abbiamo ancora avuto risposta.
   Scusate la lettera fiume, dove mi rendo conto non c'è nemmeno una
   domanda precisa ma un sacco di preplessità miste. Ma mi piacerebbe
   comunque avere un vostro parere sulla mia situazione.

   sostieni_educareit


   Gentile Signora,
   ho letto con attenzione la sua lunga lettera e mi congratulo con Lei
   per la tenacia e la volontà di dare a sua figlia tutto ciò che è stato
   nelle sue possibilità. Sicuramente molte altre mamme, di fronte a tutte
   le difficoltà da Lei incontrate nell'allattamento al seno, si sarebbero
   arrese, ma Lei ha veramente voluto darle il suo latte proprio perché
   sentiva che questo alimento è il più congeniale alla crescita della sua
   bimba. Da otto mesi sono diventata nonna e quando mia nuora mi chiede
   qualche consiglio, la cosa che mi viene più spontanea dirle è: "Ogni
   mamma sa cos'è meglio per suo figlio, basta che ascolti il tuo
   istinto". Poi magari parliamo del problema, ma sento sempre che ha già
   individuato la soluzione migliore e che quello che le serve è solo un
   incoraggiamento.
   Diventare genitori è un evento importantissimo e solo chi non prova un
   adeguato senso di responsabilità verso questo compito, non si pone
   tante domande ed affronta con leggerezza questo momento. Non pensi che
   un biberon dato con "serenità" sarebbe stato meglio! Senza scendere nei
   particolari del vantaggio fisiologico dell'allattamento al seno, che
   immagino Lei conosca perfettamente, anche la relazione che si instaura
   tra una mamma ed il proprio bimbo nel prolungamento di questa intimità,
   è sicuramente fonte di sicurezza futura per il piccolo che si sente
   veramente accudito e capito nei suoi bisogni primari, compreso il senso
   di contenimento che questo gesto comporta. Ora inizia il periodo dello
   svezzamento e il senso di "distacco" che lei prova è normale e ci dice
   solo quanto era importante per Lei stare con sua figlia e seguirla in
   tutte le sue tappe evolutive ed è semplicemente la misura del bene
   immenso che Lei prova per Maria Concetta e di come il suo benessere sia
   per Lei l' interesse primario.
   Il distacco è un momento che va vissuto ed accettato con serenità ogni
   volta che nel percorso di crescita si rende necessario e diventa un
   utile "palestra" per rinforzarsi nella propria autonomia e nel
   successivo momento d'individuazione. Ci sarà il momento della scuola
   materna e poi delle elementari, le prime volte che Maria Concetta Le
   chiederà di dormire da qualche sua amichetta..... e pian piano Lei
   accetterà che sua figlia cresca e sarà felice di vederla autonoma e
   realizzata, anche senza di Lei. Sembra impossibile ora! Ma vedrà che
   tutto si svolgerà in modo naturale ed il ricordo del giochetto che ora
   sua figlia fa al suo rientro la farà sorridere. Questo "no" che Le fa
   tanto male è solo la scoperta che quella piccola parolina genera forti
   emozioni ed è meglio non enfatizzare per non innescare il meccanismo
   dei No detti solo per provocare forti reazioni. Potrebbe, in seguito,
   essere usato a tavola o a passeggio o in qualsiasi altro momento in cui
   la bimba desidera attirare su di sé molta attenzione. Non dimentichi
   che fino ai tre anni circa il bambino è egocentrico e pensa che tutto
   ciò che accade attorno a Lui sia provocato da Lui stesso. I figli
   unici, come Lei mi dice di essere, non hanno mai dovuto sopportare la
   frustrazione di essere "detronizzati" e per questo spesso nei rapporti
   con gli amici ed i colleghi sono meno "permalosi" e più collaborativi,
   ma quando si tratta di affetti profondi la gelosia potrebbe essere un
   sentimento che affiora spontaneamente e non va criticata e tantomeno
   negata, ma accolta come uno dei tanti sentimenti che gli esseri umani
   provano e che comunque va elaborata ed accettata come parte integrante
   di sé. Provi a ripensare a come è stata la sua adolescenza, come sua
   madre, in quella fase problematica per tutti gli esseri umani, ha
   accolto ed assecondato la sua naturale ribellione alle Sue regole;
   forse l' attuale competizione è un "residuato bellico" adolescenziale.
   Non penso che l'atteggiamento di sua suocera sia di disinteresse verso
   Maria Concetta, forse anche lei si sente un po' esclusa dalla vita
   della nipotina, vista la presenza assidua dei Suoi genitori, inoltre ci
   sono altri nipoti da accudire e forse un chiarimento diretto e sereno
   sarebbe più proficuo. Anche Lei negli ultimi cinque mesi non Le ha più
   chiesto nulla e nemmeno la prima volta la richiesta è partita da Lei. I
   rapporti nuora-suocera sono sempre molto delicati e forse
   richiederebbero un approfondimento a parte viste le dinamiche complesse
   che li regolano. Forse quello che maggiormente dovrebbe rassicurarla è
   come sua suocera ha allevato il figlio e mi pare di capire che suo
   marito è cresciuto equilibrato ed è diventato un buon marito e padre.
   Spero di essere stata esauriente nell'affrontare un po' tutti gli
   argomenti da Lei proposti, ma se lo ritiene utile mi riscriva, anche
   per approfondimenti o chiarimenti ulteriori.

     __________________________________________________________________

   copyright © Educare.it - Anno VI, Numero 3, Febbraio 2006

   Tweet

   [INS: :INS]
   sostieni Educare.it visitando gli sponsor!

© Norme sul copyright

   Educare.it è una rivista registrata al Tribunale di Verona il
   21/11/2000 al n. 1418. Direttore Responsabile: Luciano Pasqualotto.
   I contenuti sono distribuiti con licenza Creative Commons Attribuzione
   - Non opere derivate 3.0 Unported.
   Se vuoi citare questo articolo o un articolo di questa sezione, leggi
   le istruzioni su questa pagina.
   E' consentito riprodurre articoli di Educare.it esclusivamente alle
   presenti condizioni. Ogni abuso sarà perseguito nei termini di Legge.

     * feed
     * La Redazione
     * Collabora con Educare.it
     * Sostieni Educare.it
     * Inserzioni & pubblicità
     * Strutture e professionisti
     * Privacy policy
     * Copyright
     * Contattaci
     * Mappa del sito
     * Credits

   disabili, iperattivi, capricci, DSA, apprendimento, intercultura,
   enuresi, timidezza, paure, bambini, separazione, dislessia, handicap,
   neuroscienze, scuola, educazione, pedagogia, psicologia

   Torna su

   © Educare.it 2000-2017 - Rivista on line: ISSN 2039-943X - Reg. n. 1418
   Trib. Verona del 21/11/2000

   P.IVA 04375680230

     * visita la nostra pagina FB! visita la nostra pagina FB!
     * seguici su Twitter! seguici su Twitter!
     * iscriviti per restare aggiornato! iscriviti per restare aggiornato!
     * entra nelle nostre cerchie! entra nelle nostre cerchie!
     * seguici su Linkedin! seguici su Linkedin!

   I cookie sono necessari per il pieno utilizzo dei servizi offerti su
   Educare.it, comprese le funzionalità implementate attraverso terze
   parti.
   Navigando sul sito accetti l'utilizzo dei cookie.
   In alternativa puoi visionare l'informativa che spiega come disattivare
   i cookie.
   (BUTTON) Accetta
   Vedi l'informativa
